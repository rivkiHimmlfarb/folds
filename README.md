"והנה ה' ניצב עליו..." הפלאפון מזמר בעליזות. 
"את באה?" שני גוערת בי בלי מילות ברכה, לחוצה. "כן, בטח", אני מגרדת קצת שעווה כתומה מהשולחן. "אבל בלי חץ. מקסימום, תשמרו לי מקום". אני מושכת בנחת תיק מהמתלה, דוחסת בתוכו חבילת צ'יפס בטעם שמנת בצל. 
"והנה ה' ניצב עליו..." שוב? אני מחפשת את הפלאפון. מה הלחץ שלהן? אפשר לחשוב. גם אם אני אפסיד כמה מילים מהמופע- העולם לא ייחרב. 
אני לוחצת על המקש הירוק בעצבנות, מגלה באיחור שזו לא שני וגם לא נעמה או יעל. למרבה הנס, זה גם לא אף אחד אחר: "קו סמינר- הודעות", הפלאפון טוען. מעניין מה נזכרו בנו פתאום בעיצומה של חופשת חנוכה חלומית. 
אני  מצליחה איכשהו לסגור את הרוכסן של התיק, כך שהצ'יפס מציץ רק טיפה, מבטיחה לעצמי להקשיב במעלית. 
"תלמידות יקרות". זו הסגנית, אין לי כוח להקשיב לנאומיה הארוכים. מה עם המעלית?
"אין ללכת למופעים לא מאושרים", הקול שלה דווקא ממהר מתמיד. הגיוני, אני חושבת פתאום. עוד חצי שעה בערך מתחיל המופע. המופע!
אי אפשר ללכת אליו? לכן טובי לא רצתה לבוא איתנו, אני מבינה פתאום. אבל עדיין- מי אמר שלזה היא התכוונה? וכולן הולכות!
המעלית פוערת אליי פה לועג. אני נכנסת, מובסת. לא יכולה להפסיד ברגע האחרון. וכל החנוכה הזה--- אמרתי כל יום הלל ועל הניסים. סידרתי את הסלון כל יום לפני ההדלקה. שמרתי על כל האחים המשועממים והלא. אז פעם אחת אני אלך למופע שהוא לא מאה אחוז לפי הסמינר, נכון. מה זה כבר לעומת כל הדברים הטובים שעשיתי?
המעלית נפתחת, מריקה אותי לרחוב עמוס. שני תיעלב אם תדע שאני לא הולכת למופע כי אני יותר צדיקה ממנה. אולי היא תפסיק להיות חברה שלי. 
ומה כבר יכול להיות מרגע אחד של תשעים ותשע נקודה תשעים ותשע אחוז, אני מרימה עיניים מהמדרכה האפורה.
העיניים שלי נשארות תקועות שם, למעלה, לרגע אחד של קיפאון. ילד. בן שלוש או ארבע, קשה לראות מרחוק. על סורגים, או לא ממש. וכמעט--- מיתרי הקול שלי קופאים.  

